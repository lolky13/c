Úkolem je realizovat třídu CPersonalAgenda, která bude implementovat databázi zaměstnanců.

Pro usnadnění práce HR oddělení máme realizovanou databázi zaměstnanců. Pro sledované zaměstnance si pamatujeme jméno, příjmení, email a plat. V průběhu evidence zaměstnance se tyto údaje mohou měnit, údaje chceme vyhledávat a chceme mít přehled o platech.

Zaměstnanec je identifikován svým jménem a příjmením nebo svým e-mailem. Firemní postupy zajišťují, že e-mail je unikátní přes celou databázi. Dále, jména a příjmení se mohou opakovat, ale dvojice (jméno, příjmení) je opět v databázi unikátní. Tedy v databázi může být mnoho lidí s příjmením Svoboda, mnoho lidí může mít jméno Petr, ale zaměstnanec Svoboda Petr může být v databázi v daném okamžiku pouze jeden. Při porovnávání jmen, příjmení i e-mailů rozlišujeme malá a velká písmena (case sensitive).

Veřejné rozhraní je uvedeno níže. Obsahuje následující:

Konstruktor bez parametrů. Tento konstruktor inicializuje instanci třídy tak, že vzniklá instance je zatím prázdná (neobsahuje žádné záznamy).
Destruktor. Uvolňuje prostředky, které instance alokovala.
Metoda add(name, surname, email, salary) přidá do existující databáze další záznam. Parametry name a surname reprezentují jméno a příjmení, parametr email udává mailovou adresu a salary plat. Metoda vrací hodnotu true, pokud byl záznam přidán, nebo hodnotu false, pokud přidán nebyl (protože již v databázi existoval záznam se stejným jménem a příjmením, nebo záznam se stejným e-mailem).
Metody del (name, surname) / del (email) odstraní záznam z databáze. Parametrem je jednoznačná identifikace pomocí jména a příjmení (první varianta) nebo pomocí emailu (druhá varianta). Pokud byl záznam skutečně odstraněn, vrátí metoda hodnotu true. Pokud záznam odstraněn nebyl (protože neexistoval zaměstnanec s touto identifikací), vrátí metoda hodnotu false.
Metoda changeName(email, newName, newSurname) změní zaměstnanci jeho jméno a příjmení. Zaměstnanec je identifikován pomocí e-mailu email, jméno zaměstnance je změněno na newName/newSurname. Metoda vrátí true pro úspěch, false pro chybu (neexistuje zaměstnanec s takovým e-mailem, nově přidělené jméno/příjmení není unikátní).
Metoda changeEmail(name, surname, newEmail) změní zaměstnanci jeho email. Zaměstnanec je identifikován pomocí jména a příjmení name/surname, e-mail zaměstnance je změněn na newEmail. Metoda vrátí true pro úspěch, false pro chybu (neexistuje zaměstnanec s takovým jménem a příjmením, nově přidělený e-mail není unikátní).
Metody setSalary (name, surname, salary) / setSalary (email, salary) změní výši výplaty zadanému zaměstnanci. Varianty jsou dvě - zaměstnanec je identifikován buď svým jménem a příjmením, nebo svojí e-mailovou adresou. Pokud metoda uspěje, vrací true, pro neúspěch vrací false (neexistující zaměstnanec).
Metody getSalary (name, surname) / getSalary (email) zjistí výši výplaty zadaného zaměstnance. Varianty jsou dvě - zaměstnanec je identifikován buď svým jménem a příjmením, nebo svojí e-mailovou adresou. Pokud metoda uspěje, vrací výši výplaty zaměstnance, pro neúspěch (neexistující zaměstnanec) vrací hodnotu 0.
Metody getRank (name, surname, rankMin, rankMax) / getRank (email, rankMin, rankMax) zjistí jak dobře je zaměstnanec placen ve vztahu k ostatním. Výsledkem je pozice výplaty zadaného zaměstnance na pomyslném žebříčku výplat od nejhorší (nejnižší) k nejlepší (nejvyšší). Parametrem je identifikace zaměstnance (podle varianty buď jménem a příjmením, nebo e-mailovou adresou), parametry rankMin/rankMax jsou výstupní, do nich funkce zapíše pozici výplaty hledaného zaměstnance v žebříčku. Protože stejnou výplatu může dostávat více zaměstnanců, je výstupem dvojice hodnot - interval min-max. Pokud například hledaný zaměstnanec dostává výplatu 20000, 37 zaměstnanců dostává výplatu nižší a 21 dalších zaměstnanců dostává výplatu stejnou (tedy plat 20000 dostává celkem 22 zaměstnanců), pak výsledkem je rankMin=37 a rankMax=37+22-1=58. Návratovou hodnotou funkce je true pro úspěch (zadaný zaměstnanec nalezen, výstupní parametry vyplněny) nebo false (zadaný zaměstnanec nenalezen, výstupní parametry ponechány beze změn).
Metoda getFirst ( outName, outSurname ) slouží pro procházení databází. Zaměstnance chceme procházet podle abecedy (seřazené vzestupně podle příjmení, v případě stejných příjmení podle jména). Metoda vrátí prvního zaměstnance v takto seřazeném seznamu, jeho jméno a příjmení zapíše do zadaných výstupních parametrů outName/outSurname. Návratovou hodnotou je true pro úspěch (databáze nebyla prázdná) nebo false (prázdná databáze, výstupní parametry ponechány beze změn).
Metoda getNext ( name, surname, outName, outSurname ) slouží k procházení zaměstnanců podobně jako metoda getFirst. Tato metoda vrátí dalšího zaměstnance, který v seřazeném seznamu zaměstnanců (viz getFirst) následuje po zaměstnanci name/surname. Jméno následujícího zaměstnance zapíše do zadaných výstupních parametrů outName/outSurname. Návratovou hodnotou je true pro úspěch (zaměstnanec name/surname nalezen a není poslední v seřazeném seznamu) nebo false pro neúspěch (zaměstnanec name/surname nenalezen nebo je poslední v seznamu). V případě neúspěchu metoda nebude měnit výstupní parametry outName/outSurname.
Odevzdávejte soubor, který obsahuje implementovanou třídu CPersonalAgenda. Třída musí splňovat veřejné rozhraní podle ukázky - pokud Vámi odevzdané řešení nebude obsahovat popsané rozhraní, dojde k chybě při kompilaci. Do třídy si ale můžete doplnit další metody (veřejné nebo i privátní) a členské proměnné. Dále si do odevzdávaného souboru můžete doplnit další podpůrné funkce nebo třídy. Odevzdávaný soubor musí obsahovat jak deklaraci třídy (popis rozhraní), tak i definice metod, konstruktoru a destruktoru. Je jedno, zda jsou metody implementované inline nebo odděleně. Odevzdávaný soubor nesmí obsahovat vkládání hlavičkových souborů a funkci main (funkce main a vkládání hlavičkových souborů může zůstat, ale pouze obalené direktivami podmíněného překladu). Za základ implementace použijte přiložený zdrojový soubor.

Rozhraní třídy obsahuje řadu metod ve dvou variantách, které se liší pouze způsobem identifikace zaměstnance. Je vhodné věnovat nenulový čas návrhu třídy tak, abyste všechen výkonný kód nekopírovali 2x (např. realizujte privátní metody, které budete volat z více veřejných metod).

Třída je testovaná v omezeném prostředí, kde je limitovaná dostupná paměť (dostačuje k uložení seznamu) a je omezena dobou běhu. Implementovaná třída se nemusí zabývat kopírujícím konstruktorem ani přetěžováním operátoru =. V této úloze ProgTest neprovádí testy této funkčnosti.

Implementace třídy musí být efektivní z hlediska nároků na čas i nároků na paměť. Jednoduché lineární řešení nestačí (pro testovací data vyžaduje čas přes 5 minut). Předpokládejte, že vkládání a mazání zaměstnance jsou řádově méně časté než ostatní operace, tedy zde je lineární složitost akceptovatelná. Častá jsou volání getSalary a setSalary, jejich časová složitost musí být lepší než lineární (např. logaritmická nebo amortizovaná konstantní). Dále, metody getFirst/getNext by též měly být efektivní, jejich složitost by též měla být lepší než lineární.

V povinných testech se metoda getRank volá málo často, tedy nemusí být příliš efektivní (pro úspěch v povinných testech stačí složitost lineární nebo n log n, pro bonusový test je potřeba složitost lepší než lineární. Pokud nechcete vymýšlet efektivní algoritmus pro bonusový test, zaměřte se spíše na to, aby volání setSalary byla efektivní i za cenu méně efektivní metody getRank.

Bonusový test lze vyřešit několika způsoby. Při návrhu řešení můžete využít znalosti, že zadávaná hodnota mzdy je nejvýše 1000000. Dále může pomoci znalost, že hodnoty mezd se často opakují.

Pro uložení hodnot alokujte pole dynamicky případně použijte STL. Pozor, pokud budete pole alokovat ve vlastní režii, zvolte počáteční velikost malou (např. tisíc prvků) a velikost zvětšujte/zmenšujte podle potřeby. Při zaplnění pole není vhodné alokovat nové pole větší pouze o jednu hodnotu, takový postup má obrovskou režii na kopírování obsahu. Je rozumné pole rozšiřovat s krokem řádově tisíců prvků, nebo geometrickou řadou s kvocientem ~1.5 až 2.

Pokud budete používat STL, nemusíte se starat o problémy s alokací. Pozor - k dispozici máte pouze část STL (viz hlavičkové soubory v přiložené ukázce). Tedy například kontejnery map / unordered_map / set / unordered_set / … nejsou k dispozici.