Úkolem je realizovat třídy CRange a CRangeList, která budou reprezentovat celočíselné intervaly a jejich seznamy.

Předpokládáme intervaly celých čísel. Interval může obsahovat pouze jedno číslo, nebo více čísel. Jednoprvkové intervaly budeme zapisovat pouze jako jedno číslo, tedy např. 42. Víceprvkové intervaly pak v lomených závorkách. Např. interval <1..5> obsahuje čísla 1,2,3,4,5. Interval celých čísel implementuje třída CRange. Protože chceme pracovat s velkým rozsahem čísel, bude tato třída ukládat meze intervalu jako čísla typu long long (chceme pracovat i se zápornými čísly). Rozhraní CRange je:

konstruktor (lo, hi)

inicializuje instanci na interval v rozsahu lo až hi. Konstruktor kontroluje, že lo ≤ hi. Pokud podmínka není splněna, bude hozena výjimka std::logic_error (standardní výjimka z hlavičkového souboru stdexcept).
další

Další rozhraní odvoďte podle konstrukcí z přiloženého ukázkového kódu, můžete si samozřejmě přidat i další metody závislé na vaší implementaci. Je pouze potřeba dodržet velikost instance - max. 2x velikost long long.
Třída CRangeList bude reprezentovat seznam takových intervalů. Při skládání intervalů do instance CRangeList budeme ukládat intervaly tak kompaktně, jak to jen lze. Tedy například sousedící nebo překrývající se intervaly sloučíme do jednoho delšího intervalu. Instance CRangeList bude nabízet rozhraní pro vkládání intervalů, odebírání intervalů, testování hodnoty a výstup. V bonusovém testu bude třída dále nabízet další rozhraní pro zjednodušení používání (viz dále). Konkrétní požadované rozhraní bude:

implicitní konstruktor

inicializuje prázdný seznam intervalů
destruktor, kopírující konstruktor, op=

budou implementované, pokud jsou zapotřebí a pokud automaticky generovaná podoba nestačí. Doporučujeme použít vhodný kontejner pro ukládání intervalů a kopírování a přesouvání ponechat na automaticky generovaném kódu.
includes(long long) / includes (CRange)

metody zjistí, zda seznam intervalů obsahuje zadanou hodnotu / celý zadaný interval hodnot. Pokud ano, vrací true, pokud ne, vrací false.
+=

pomocí tohoto operátoru se budou přidávat další intervaly do seznamu. Operátor zajistí, že přidané intervaly budou uloženy kompaktně (slučování intervalů). Protože pracujeme s celými čísly, je slučování intervalů poněkud neobvyklé. Je přirozené, že se sloučí překrývající se intervaly, např.:
      <10..20> a <15..30>,
      <10..30> a <15..18>, případně
      <10..20> a <20..30>,
Sloučí se ale i intervaly <10..20> a <21..30>, přestože se nedotýkají ani nepřekrývají. Dohromady však pokrývají celý interval <10..30>. Intervaly <10..19> a <21..30> se už ale nesloučí, nepokrývají číslo 20.
-=

pomocí tohoto operátoru se budou odebírat další intervaly ze seznamu. Odebírání lze chápat i jako množinový rozdíl. Operátor zajistí, že po odebrání budou intervaly uloženy kompaktně (odstraňování nepotřebných intervalů).
=

pomocí tohoto operátoru lze nastavit obsah na seznam intervalů na pravé straně (samozřejmě kompaktně uložený).
==, !=

operátory porovnají obsah dvou instancí. Za shodné považujeme dvě instance, které mají identický seznam intervalů.
«

operátor zobrazí obsah seznamu do zadaného výstupního streamu. Seznam bude uzavřen ve složených závorkách, jednotlivé intervaly oddělené čárkou. Jednoprvkové intervaly budou zobrazené jako číslo, delší intervaly pak v lomených závorkách. Formát výpisu je zřejmý z ukázek. Intervaly budou zobrazeny seřazené vzestupně.
Úloha nabízí i bonusový test, ve kterém je požadováno další rozhraní pro usnadnění práce se seznamem intervalů. Při řešení se můžete rozhodnout, zda budete toto rozšířené rozhraní implementovat (tedy pokusíte se o bonus), nebo ne:

pokud rozšířené rozhraní nebudete implementovat, ponechte direktivu preprocesoru EXTENDED_SYNTAX v komentáři. Chybějící syntaktické konstrukce se nebudou překládat a bonusový test neudělí body navíc.
Pokud rozšířenou syntaxi budete implementovat, definujte direktivu preprocesoru EXTENDED_SYNTAX (odstraňte komentář). V této situaci pak testovací prostředí bude používat rozšířenou syntaxi a bude hodnotit splnění bonusového testu.
Pozor, pokud definujte direktivu preprocesoru EXTENDED_SYNTAX a potřebné rozhraní nebude implementované, skončí kompilace s chybou.
Rozhraní potřebné pro bonusový test syntaxe:

konstruktor pro inicializaci seznamem hodnot

vyplní instanci zadanými intervaly,
range for loop

instance CRangeList musí být použitelná v range for cyklu, kde iterovat přes jednotlivé intervaly ve vzestupném pořadí,
operátor pro výstup musí zobrazovat interval vždy v desítkové podobě, pokud je stream nastaven jinak, musí nastavení streamu upravit a následně obnovit.

Odevzdávejte zdrojový soubor, který obsahuje Vaší implementaci třídy CRange a CRangeList. V odevzdávaném souboru nenechávejte vkládání hlavičkových souborů, Vaše testovací funkce a funkci main. Pokud v souboru chcete ponechat main nebo vkládání hlavičkových souborů, vložte je do bloku podmíněného překladu. Využijte přiložený zdrojový kód jako základ Vaší implementace.

V tomto příkladu není poskytnutý přesný předpis pro požadované rozhraní třídy. Z textového popisu, ukázky použití v příloze a ze znalostí o přetěžování operátorů byste měli být schopni toto rozhraní vymyslet.

Úloha nabízí bonusové testy, které zkoušejí další vlastnosti Vaší implementace:

První bonusový test dále zkouší, zda implementujete rozhraní pro usnadnění práci se třídou CRangeList (viz výše),
Druhý bonus zkouší rychlost operací includes, je potřeba rychlejší než lineární řešení.
Třetí bonus zkouší rychlost operací vkládání a mazání intervalů, je potřeba rychlejší než lineární řešení. Zvládnutí tohoto testu je dost náročné na délku kódu, proto má referenční řešení více řádků než bývá u domácích úloh zvykem (řešení bez tohoto bonusu má rozsah přibližně poloviční).
Upravit
Poznámky / Nápověda
Testovací prostředí kontroluje hodnoty ve Vašich objektech tím, že si je zašle do výstupního proudu a kontroluje jejich textovou podobu. Bez správně fungujícího operátoru pro výstup bude Vaše řešení hodnoceno velmi nízko (téměř 0 bodů).
Operátor pro výstup implementujte správně – neposílejte data na cout, posílejte je do předaného výstupního proudu. Za výstupem data do proudu nepřidávejte odřádkování ani jiné bílé znaky.
Pokud Vám program nejde zkompilovat, ujistěte se, že máte správně přetížené operátory. Zejména si zkontrolujte kvalifikátory const.
Za zamyšlení stojí operátory += a -=, které musí správně pracovat i se seznamem intervalů na pravé straně. Navíc mezi intervaly na pravé straně lze vkládat operátory + a - (viz ukázka).
Při implementaci můžete použít std::vector, std::list a std::string. Zbývající kontejnery z STL ale nejsou dostupné.
Hranice intervalů jsou zadávané v rozsahu hodnot typu long long. V testu mezních hodnot jsou pak zadávané i intervaly s počátky a konci LLONG_MIN a LLONG_MAX.
Nesnažte se používat 128 bitové datové typy. Jejich použití povede k chybě kompilace.